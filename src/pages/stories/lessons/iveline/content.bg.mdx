---
author: 'Ивелина Славова'
date: '2025-11-03'
title: 'Ивелина и бебе Б.'
description: 'Стихийно раждане при Зебрите.'
---

С мъжа ми винаги сме искали да имаме деца и когато усетихме, че е дошло времето, започнахме да правим опити. Отне ни малко повече от 2 години да забременея и когато се случи, бяхме много щастливи. 

През тези 2 години на опити (а и преди това) много се вълнувах от темите за бременност и раждане, четях и проучвах какви са добрите практики в България и по света, разпитвах приятелки и познати за техните раждания, четях форуми и истории на непознати. Така още преди да забременея, вече си бях съставила списък с критерии, по които да избера къде да раждам (ако моето и състоянието на бебето го позволяваха, разбира се). Исках да родя естествено (когато бебето е готово), с възможно най-малко интервенции, в спокойна и подкрепяща обстановка, с възможност да се движа по време на активната фаза и да избера удобна позиция, да имаме първи контакт с бебето, отложено клампиране, да получа подкрепа за кърменето, както и да не бъдем отделяни по време на престоя ни в болницата. С мъжа ми искахме и той да присъства. Бях отворена и за възможността за водно раждане и бях започнала да проучвам и тази тема, защото много обичам водата и ми се струваше като много комфортно място за раждане.

За съжаление не са много местата в България, където всичко това е възможно и затова изборът не беше труден, спряхме се на [Акушерска практика “Зебра”](https://zebramidwives.com/).

През първия триместър от бременността се чувствах много уморена и често ми се гадеше. В началото на втория триместър при рутинен преглед лекарят забеляза полип на шийката, който започна да предизвиква кървене и заради който бях доста тревожна, докато не се отдели сам около шести месец от бременността. След това се опитах да се успокоя и да прекарам третия триместър в подготовка за раждането и идване на бебето. Точно по това време в София бяха ужасни жеги и си спомням, че често прегрявах и не можех да излизам навън, защото дори и сутрин рано пак ми ставаше много горещо. Затова пък имахме време да посетим курсове за раждането и първите грижи за бебето, курс за първа помощ при спешни състояния, лекции за кърменето и тн. Смятах, че бяхме направили всичко възможно да се информираме и подготвим, до колкото беше възможно.

Въпреки жегата, аз се стараех да се движа възможно най-много, разхождах кучето на дълги разходки всеки ден рано сутрин и късно вечер и правех йога вкъщи. 

По време на цялата бременност ни казваха, че бебето върви по-голямо от средното, и че може да се роди по-рано от термина, но аз не отдавах голяма важност на това, защото и двамата с мъжа ми сме едри и високи и не ми се струваше необичайно да родя голямо бебе.

> Мисълта за потенциално индуциране на раждането ме плашеше и много исках бебето да се роди, когато е готово. 

Обсъдихме с акушерките плана ми за раждане, какво исках и не исках да ми се случва, ако имах избор, както и потенциално опцията за раждане във вода. Акушерките ни насочиха и към идеята да имаме дула с нас по време на раждането, основно за подкрепа в първата фаза, когато очаквахме да сме вкъщи и да се борим с контракциите. Аз бях скептична в началото, но след като се срещнахме с [Мира от “Дула до мен”](https://duladomen.com/), бях вече сигурна, че искам да е с нас на раждането.

И така след като отминаха августовските жеги, в началото на септември влязох в девети месец. Терминът ми беше на 3-ти октомври, а в болницата, където щях да раждам, изчакват седмица след термин преди да те извикат за предизвикване. Заради страха ми да не стигнем до индуциране, бях решила, че ще пробвам всякакви митологични методи, за да стимулирам бебето да се роди преди термин.

Така влизайки в 37-ма седмица, започнах всеки ден да ям фурми и ананас, да правя още по-дълги разходки и йога, да качвам стълби. Почти във всеки момент, когато бях вкъщи, седях на фитнес топката и се поклащах или правех кръгове с ханша. Някъде между 37-ма и 39-та седмица имаше 2 нощи, когато получавах контракции, но бяха леки и нерегулярни, затова ги игнорирахме и приехме за подготвителни. 

Влизайки в 39-та седмица (на 27 септември) бях на тонове при акушерките и ги помолих да проверим за разкритие и какво е състоянието на шийката. Имах 3см разкритие и вече някакво стабилно изглаждане на шийката, затова с акушерките решихме да пробваме отлепване на мехура и да видим дали ще се задейства някакъв процес. Те ми бяха обяснили, че е неинвазивен метод, който при някои жени дава резултат и до няколко дни започва раждане, а при други няма никакъв ефект, затова реших, че няма какво да губя и по-добре да пробваме.

Следващите няколко дни минаха без особено развитие, освен че на 28 и 29 септември ми се стори, че ми падна тапата. Знаех, че това не е гаранция, че раждането ще започне скоро, и се опитвах да съм спокойна и да продължа с обичайните дейности. 

С акушерките се бяхме разбрали да изчакаме до 3 октомври (датата на термина) и ако не съм родила до тогава, да им се обадя и да отида на тонове. Те обаче вярваха, че раждането ще започне преди това. 

На 1-ви октомври се събудих сутринта и усетих, че бебето не се движи, както обикновено. През целия втори и трети триместър той беше много активен в корема ми, движеше се почти постоянно и винаги се размърдваше, когато се събуждах сутрин. Изчаках малко, взех си душ, закусих малко и той продължаваше да не мърда. Не го бях усещала от 2 през нощта, а вече беше 10 сутринта. Притесних се, че нещо може да не е наред и се обадих на акушерките, за да им кажа, че с мъжа ми тръгваме към тях, за да проверим тоновете. В колата по пътя бях много притеснена и си поплаках, защото се страхувах, че нещо наистина не е наред.

Слава Богу, тоновете бяха в норма и бебето беше добре. Аз използвах момента и споделих с доктора и акушерките, че от няколко дни бях започнала да получавам силни сърбежи по стъпалата. Докторът ми обясни, че силните сърбежи могат да са симптом на холестаза (състояние, което не е за подценяване) и предложи все пак да направим преглед за разкритие и после да решим как да процедираме. 

При прегледа докторът установи, че съм с 6 см разкритие, че бебето е вече много ниско, а шийката е почти напълно изгладена. След това ми каза, че се притеснява от сърбежите и че с това разкритие и състояние на шийката, според него е най-добре да остана в болницата, да пукнем мехура и да родя още същия ден. 

С мъжа ми бяхме доста шокирани и неподготвени за такова развитие на нещата. Все пак бяхме отишли от страх, че нещо не е наред, а не с идеята, че ще раждам. Попитахме доктора дали все пак да не се прибера вкъщи и да изчакам да започне раждането (какъвто ми беше и планът за раждане - да отидем в болницата, когато вече съм с регулярни и силни контракции), а докторът ми каза, че то раждането вече си е започнало и настоя да остана. 

За първо раждане очаквахме, че пътят до 6 см разкритие ще е дълъг и болезнен. Беше ми много трудно да осмисля как така съм с такова разкритие и усещах, че не мога трезво да преценя какво да направим. Обсъдихме с акушерките и тяхното мнение също беше, че щом докторът е притеснен от сърбежите и аз съм на такъв етап с разкритието, е по-добре да остана и да предприемем пукане на мехура. 

И до ден днешен не знам дали това беше най-доброто решение, но се съгласихме. В такъв момент не знам до колко човек може да се довери на собствената си преценка, още повече когато му се случва за първи път и не е сигурен какво предстои. И до сега се питам как щяха да се развият нещата, ако бяхме се прибрали вкъщи да изчакаме.

Но така или иначе няма как да знаем какво би станало. В крайна сметка аз останах в болницата, настаниха ме в стаята, в която после щяхме да останем с бебето и таткото, а мъжът ми отиде да вземе багажа от вкъщи и да разходи кучето, което в суматохата сутринта беше останало без разходка. Аз използвах времето сама в стаята, за да се настроя, че всъщност моментът е настъпил, “поговорих” си и с бебето и му казах, че го обичам и че скоро ще го видя и гушна. 

Към 13:30 акушерката дойде и ми сложи абокат, а в 14:10 часа отидохме в родилната зала и ми пукна мехура. По време на процедурата ми каза, че според нея разкритието ми е вече 7-8 см, което за мен беше необяснимо (тъй като все още нямах никакви контракции) и само допринесе за шока и до някъде отрицанието, в което бях изпаднала. Все още не осъзнавах какво точно ми се случва и на какъв етап бяха нещата. Мислех си, че от тук насетне ме очакват часове с контракции, болки и всичко останало, за което бяхме учили в курсовете за раждане. Дори смятах, че е възможно раждането да се проточи и до следващия ден. Бях се чула и с дулата, обясних ѝ какво се случва, а тя каза, че ще се приготви и ще тръгне към болницата, както и да не се притеснявам и че вероятно нещата наистина ще се проточат, защото ми е първо раждане. 

Пуснаха ми много бавна капка окситоцин (по настояване на доктора) - отново нещо, което по принцип не исках, но на момента някак не можах да реагирам и да поставя под въпрос. В следващия половин час започнаха регулярни контракции, които обаче бяха съвсем поносими за мен, като силни менструални болки. Акушерките и докторът минаваха покрай мен и ме питаха как съм и кога ще дойде мъжът ми, защото се притесняваха да не изпусне раждането. Аз си мислех, че са луди, ако си мислят, че ще родя толкова бързо, и че се шегуват с мен. 

Към 15:00 часа, мъжът ми тъкмо беше дошъл, а аз правех упражненията, които акушерката ми беше казала, за да подпомогна процеса. Изведнъж ме погълна една ужасно болезнена контракция и усетих, че не мога да стоя права, но не мога и да помръдна. Направих жест на мъжа ми да дойде и да ме хване. 

> През това време акушерката ме питаше как съм и искаше да ѝ обясня какво усещам, но аз не можех да говоря, не можех да мисля, чувах я като от друго измерение. 

Когато контракцията премина, им казах, че е била много силна и че не мога да остана права за следващата. Предложиха ми да се кача на леглото и да застана на 4 крака, за да видим дали няма да ми е по-удобно. Някак изтърпях още няколко такива всепоглъщащи контракции, по време на които имах чуството, че ще припадна и няма да мога да издържа повече. Дори си спомням, че казах на глас, че няма да мога да се справя. Сега от дистанцията на времето, осъзнавам, че това е бил моментът на транзицията, но тогава не си давах сметка. Тогава смятах, че просто такива ще са контранциите от тук насетне и че има още много време, докато стигна пълно разкритие. 

На леглото не ми беше никак удобно, усещах и позиви за повръщане, беше ми и адски горещо. За щастие докато аз бях в транс от контракциите, акушерките бяха приготвили ваната за раждане и ме поканиха да вляза. В първия момент водата ми се стори много топла, но като се потопих усетих, че ми действа отпускащо и някак ми помогна да се концентрирам върху себе си и усещанията си. “На сушата” се чувствах някак неудобно и неестествено, докато във водата имах своето пространство - бяхме само аз, водата и бебето. Много се радвам, че реших да пробвам с ваната, мисля, че водата ми подейства и до някъде болкоуспокояващо.

Малко след като бях влязла във ваната, дойде и дулата Мира и започна да ми слага студени компреси на челото, врата и тила, които бяха страхотни и ми действаха освежаващо между контракциите. Акушерките и доктора вече ме питаха дали не усещам напъни, а аз си мислех “какви напъни, не е ли рано, та всичко тъкмо сега започва”. На няколко пъти ги питах дали са сигурни, че раждам и че е време за напъване, защото противно на усещанията ми, все още не осъзнавах, че всъщност съвсем скоро бебето ще се роди. 

<figure>
  <img 
    src="https://i.ibb.co/QFjxy9rK/DSC-2727-6.jpg" 
    alt="In the zone" 
  />
  <figcaption>В зоната.</figcaption>
</figure>

Минаха няколко контракции, по време на които акушерките ме окуражаваха да пробвам да напъвам, но аз още не усещах това така наречено “непреодолимо” желание за напъване. Отне ми може би 10-тина контракции, за да усетя тялото си, да се концентрирам и да се доверя на това усещане за напъване. В един момент вече нямах нужда от външни насоки кога какво да правя, защото всичко започна да се случва от само себе си. Имах нужда само да ми повтарят, че всичко е наред, че бебето е добре (през няколко контракции слушаха тоновете с малък портативен апарат) и че напредваме. Във ваната ми беше много добре, смених 1-2 пози, докато намерих най-удобната - клекнала като жаба, държейки се за мъжа ми с едната ръка и за дулата - с другата. През цялото време акушерките и дулата ме насърчаваха и уверяваха, че нещата се развиват добре и че мога да се справя. Всички бяха много мили и подкрепящи, точно както се надявах да бъдат. Докторът също се появяваше да види как се развиват нещата и да ме насърчаваше да продължавам в същия дух. Може би най-трудния момент на финала беше малко преди да излезе главата на бебето - тогава напрежението и болката бяха много силни. 

> Тялото се опитва да изтласка бебето навън, а умът ти някак си се опитва да се противопостави, защото това значи още по-силна болка. 

В тези няколко минути най-много ми помогнаха думите на Мира, която ми напомняше да не мисля за себе си сега, за това колко ме боли и какво чувствам аз, а да мисля за бебето и че трябва да му помогна да излезе.  

Не знам колко точно време прекарах във ваната, но в 17:28 Б. се роди. Подадоха ми го да го гушна, а аз си помислих, че е много голям - беше почти 4 кг. Представях си, че ще е по-мъничък и някак по-смачкан. Сложиха го на гърдите ми и останахме така няколко минути, в които го гушках и не можех да повярвам, че е вече в ръцете ми. След това прерязаха пъпната връв, взеха го да го прегледат, а на мен сложиха инжекция окситоцин, за да стимулират отлепването на плацентата. Със следващата контракция плацентата излезе и ми я показаха - беше цяла и всичко изглеждаше наред. Помогнаха ми да изляза от басейна и ме упоиха, за да направят нужните шевове. 

<figure>
  <img 
    src="https://i.ibb.co/328nxqr/DSC-2745-20.jpg" 
    alt="First moments with baby B" 
  />
  <figcaption>Първи мигове с бебе Б.</figcaption>
</figure>

Събудих се след 15тина минутки и с дулата ни заведоха в стаята, където ме чакаше мъжът ми. След малко ни донесоха и бебето и Мира ни помогна да го сложим на гърдите ми и ми показа как трябва да засуче. Не стана от първия път, той все още беше много сънен, но получих много ценни съвети и подкрепа както от Мира, така и от акушерките в последствие. Това много ми помогна да имаме успешен старт с кърменето - нещо, което много исках да се получи.  

Прекарахме първата нощ в болницата гушкайки се, кърмейки се и наслаждавайки се на това, че бяхме заедно. Чувствах се в еуфория и не можех да спра да го гледам и гушкам цяла нощ (както и следващите няколко нощи). Прекарахме 3 нощи в болницата като бебето се отделяше от нас само за рутинните прегледи сутрин. Това беше и единственото време, когато успявах да поспя. 

Когато дойде денят на изписването, бях много емоционална и все още не можех да повярвам, че ще се приберем вкъщи тримата. Изпитвах доста доскомфорт и болка от шевовете, които имах, но това продължи около седмица, тъй като когато отидох да ги махнат, всичко се оправи и болката спря. 

Ще съм винаги безкрайно благодарна на мъжа ми, на Мира, на акушерките от Акушерска практика Зебра и на доктор Кобаков, които ми помогнаха да имам удовлетворяващо и щастливо раждане в подкрепящата обстановка, за която си мечтаех. 


П.С. Вижте това прекрасно [видео](https://www.facebook.com/share/r/1CtoSbMpK9/), което дулата ми Мира споделя.

П.С. Вижте и поста за раждането ми във [Фейсбук страницата на Зебрите](https://www.facebook.com/photo?fbid=1083120363815340&set=a.647188554075192).