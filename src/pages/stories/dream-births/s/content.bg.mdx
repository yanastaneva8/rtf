---
author: 'С.'
date: '2025-09-02'
title: 'С. и бебе Х.'
description: 'Домашно раждане със сила и свобода — след болнична травма'
--- 

Това беше четвъртата ми бременност и третото ми раждане, с термин през лятото. Предишните ми деца са родени в болница. Първия път ми беше отказан достъпа до родилен център, защото на ехограф откриха дефекти при бебето (които в последствие се оказаха негенетични). Това приех много тежко, защото никога не съм искала да раждам в болница. 

Второто раждане беше още по-травматично — персоналът буквално застраши живота ни и ми направи процедури без моето съгласие. Тази травма дълго време ме преследваше и ме беше страх изобщо да забременея пак.

Знаех, че раждането не трябва да е такова. Но почти всяка жена, с която говорех и която е раждала в болница, ми казваше, че и тя е излязла оттам травмирана.

Първоначално исках да родя напълно сама, защото не вярвах и на частни акушерки. Сама си следях бременността и си организирах изследванията. Но партньорът ми тогава не се чувстваше добре с тази идея — беше се нагълтал с чуждите страхове. Затова направих компромис. В 27-ма седмица намерих акушерка, която истински вярваше в жените и ги подкрепяше дори когато отказваха всякакви изследвания. Уговорихме се да я извикам чак когато започне раждането и да чака в хола, без да ме безпокои, освен ако аз не я повикам.

<figure>
  <img 
    src="https://i.ibb.co/jkn2XpCc/r0DFC3Dv.jpg" 
    alt="В очакване на бебето." 
  />
  <figcaption> В очакване на бебето. </figcaption>
</figure>


Минаха седмици. 40-та, после 41-ва. Бях убедена, че колкото повече раждания имаш, толкова по-рано идват бебетата… но явно не и при мен. Две седмици главата на бебето беше толкова ниско, че едва можех да уринирам, и често плачех — чудех се дали тялото ми изобщо може само̀ да предизвика раждане. Всичките ми предишни раждания бяха предизвиквани чрез индукция.

И ето че на 41+2, точно в 23:22 ч., се събудих от усещане подобно на пукане на балон. Водите ми изтекоха с огромна струя, която намокри цялото легло, на което до мен спеше двегодишният ми син. Писах на партньора си (който беше в другата стая и играеше игри) да донесе кърпи, за да не местя детето. Взех душ и опитах да заспя отново, знаейки, че контракциите невинаги започват веднага. Но скоро се появиха първите леки вълни.

До 2 ч. през нощта контракциите вече бяха редовни. Подготвих си стаята — непромокаемо одеяло, йога топка, записи за хипнораждане. Раждането още не беше в най-силовата фаза, затова отидох при партньора си, но той беше все така погълнат от играта. Върнах се при сина си, кърмих го, докато заспи, и това засили контракциите.

С всяка контракция изтичаха още води и затова носех памперси за възрастни. Притеснявах се, че раждането може да стане „сухо“ и по-болезнено.

Около 4 ч. вече дишах дълбоко през вълните. Помолих партньора си да ми сложи [TENS машината](https://www.nhs.uk/tests-and-treatments/transcutaneous-electrical-nerve-stimulation-tens/). Той го направи, но пак се върна към играта. След малко заспа на дивана.

В 5:30 синът ми се събуди. Пуснах му филмчета на телефона, за да се занимава, но ефектът беше кратък. После започна да плаче, а аз не можех да кърмя и да издържам контракциите едновременно. Въпреки че му бях показвала видеа на раждане, реалността го стресна. Шумът ми пречеше да остана съсредоточена в раждането.

Раздразнена, хвърлях разни неща по партньора си, докато не стана и не извика акушерката и фотографа. Аз още не исках те да са там, чувствах се ядосана и исках да бъда сама. Даже контракциите се забавиха. Но пък бях платила за фотограф и не исках да изпусна тези мигове.

Акушерката дойде в 6:45 ч., преслуша бебето и тихо се настани в хола ни. Но партньорът ми остави сина ни да плаче. В ретроспекция — по-добре да бях помолила партньорът ми да го вземе, но когато раждаш, не мислиш трезво. Накрая повикахме майка ми, въпреки че тя винаги е била против домашното раждане.

В 7:15 ч. усещането се смени — контракциите в матката вече не се усещаха като дърпане нагоре, а като избутване надолу. Знаех, че бебето идва. Съблякох се, коленичих на леглото и започнах да напъвам. Партньорът ми извика акушерката, но тя остана в ъгъла, мълчалива, уважи желанието ми.

Около 7:20 започнах истинските напъни. Опитвах се да дишам и да не се разкъсам пак (първия път с голямото бебе имах тежко разкъсване). Напънах два пъти — веднъж за главата, веднъж за раменете. Бебето беше голямо и не излезе лесно, но в 7:26 ч. синът ми се роди.

Проплака след минута, а аз първа го държах в ръцете си. Толкова благодарна бях, защото в болницата щяха веднага да прережат връвта и да го отнесат далеч от мен. Плацентата излезе след половин час и оставихме връвта непокътната цял час.

Никой не ни докосна. Никакви изследвания. Никакво бързане.

<figure>
  <img 
    src="https://i.ibb.co/sddxbpD3/Uva-3wiY.jpg" 
    alt="Първи моменти с новороденият ми син, необезпокоявани." 
  />
  <figcaption> Първи моменти с новороденият ми син, необезпокоявани. </figcaption>
</figure>


След това се изкъпах и за първи път от месеци прегърнах истински двегодишния си син. Новото бебе беше 4,6 кг, 56 см. Имах само повърхностно разкъсване — като малка драскотина.

<figure>
  <img 
    src="https://i.ibb.co/mVnCcRxL/FkWGcAL0.jpg" 
    alt="Две-годишният ми син, оглеждайки плацентата на новородения си брат." 
  />
  <figcaption> Две-годишният ми син, оглеждайки плацентата на новородения си брат. </figcaption>
</figure>

✨ След толкова страх и болка, най-сетне получих раждането, за което винаги съм мечтала — у дома, по моите правила.✨