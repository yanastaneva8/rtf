---
author: 'Илияна Старева'
date: '2025-10-15'
title: 'Илияна и бебета А. & Т.'
description: 'Историята на 2 различни домашни раждания.'
---

## Моите две раждания

Здравейте, казвам се Илияна. Аз съм майка на две момичета — едното е почти на пет, а другото е малко над годинка.

И при двете мога искрено да кажа, че имах доста позитивни преживявания по време на раждането. Искам да споделя историите си с други майки, които може да намерят вдъхновение и увереност, че дори при домашно раждане, без обезболяващи, всичко е възможно. Наистина можеш да се довериш на тялото си — то е създадено, за да ражда. Това е в женската ни природа.

## Първото ми раждане – А.

Бях бременна с първата си дъщеря, А., когато бях на 30 (забременях малко преди да навърша 29). Имах сравнително лека бременност: без гадене, без сериозни проблеми. Винаги съм била доста активна — тренирах почти всеки ден — и продължих да спортувам и по време на бременността. Тъй като беше първото ми дете, бях внимателна и променях доста упражнения, използвайки по-леки тежести.

Това беше по време на COVID. Забременях през януари, а през март пандемията започна. Повечето време бяхме само аз и съпругът ми. Тъкмо се бяхме преместили в Нидерландия — нова страна, без семейство и приятели — така че прекарахме почти цялата бременност в локдаун.

В Нидерландия се назначава акушерка вместо гинеколог, така че всички прегледи правех с нея. Още от самото начало исках естествено раждане — без секцио, без упойки. Много ми помогна курсът по раждане, който с мъжа ми изкарахме за един уикенд заедно с други бъдещи родители.

Инструкторката обясни всичко — какво се случва в тялото на жената по време на раждането, как да се диша, кои движения помагат и как партньорът може да подкрепи. Разби митове, даде ни факти и ми помогна да изградя правилната нагласа. Гледах и безброй видеа на други майки с естествени раждания — техните истории ми вдъхнаха смелост и фокус. Не исках страхът от болката да води процеса.

На 39 седмици и 5 дни ми изтекоха водите. Беше сряда, около 17:30 ч. Обадих се веднага на акушерката. Провери ме, но нямах контракции и разкритие, така че ми каза да изчакам у дома. Около 21:00 ч. контракциите започнаха — силни, чести, предимно в кръста.

Акушерката дойде отново да ме провери — все още само 1,5 см. Посъветва ме да пробвам с топла вода, за да облекча болката, така че стоях под душа с часове, докато мъжът ми лежеше на пода до мен, опитвайки се да ми помогне. Майка ми, която тъкмо беше пристигнала от чужбина да ми помага, стоеше долу и слушаше виковете ми.

В един момент почувствах силно желание да се изходя — по-късно разбрах, че това е било от натиска на бебето. Обадих се отново на акушерката. Тя пристигна бързо, прегледа ме и каза, че имам пълно разкритие. Нямаше време да ходим до болницата. 
> „Ако тръгнем, ще родиш в колата,“ каза тя. 
Взе инструментите от колата, подготви всичко в хола и ме увери, че всичко ще бъде наред.

Опитах различни пози — на колене, на четири крака — докато намеря удобната: с единия крак повдигнат, а ръката опряна на дивана. Тази поза, с помощта на гравитацията, направи напъните много по-лесни. От курса знаех, че лежането по гръб работи срещу гравитацията, и наистина вярвам, че тази промяна ускори процеса.

От момента, в който започнах да напъвам, до раждането минаха само 8 минути. Водите ми изтекоха в 17:30 ч., а в 1:46 ч. вече А. беше в ръцете ми — здрава, 3,295 кг.

Акушерката ми постави окситоцин, за да родя плацентата, и ми направи само един шев. Кърменето беше трудно в началото — имам леко хлътнали зърна — така че ми отне почти 10 дни, докато А. засуче добре. Но успяхме.

Първото ми раждане, макар и неочаквано у дома, беше позитивно и вдъхновяващо преживяване.

## Второто ми раждане – Т.

Втората бременност беше още по-лека. Почти не променях тренировките си, най-вече защото вече имах четиригодишно дете, което ме държеше активна. Спортувах буквално до последния ден.

Около 8 дни преди термина започнах леко да кървя. Обадих се на акушерката, изпратих ѝ снимка, и тя каза, че може да се случат две неща: или ще родя още същата вечер, или след 24 часа ще трябва да ме прегледат в болница.

Около 23:30 ч. се събудих с много силни, много чести контракции. Болката беше различна този път — вместо в кръста, целият ми корем се втвърдяваше като камък. Контракциите се засилиха бързо.

Обадих се на акушерката, която дойде веднага, този път с асистентка за подкрепа. До 1:30 ч. вече имах силен напън. Опитах същата поза като при първото раждане, но не ми беше удобна. Акушерката предложи да клекна до ъгъла на дивана, с лакти опрени на него.

Всичко стана изключително бързо — цялото раждане продължи около 2,5 часа. След четири минути напъни, дъщеря ми се роди. Тежеше 3,4 кг, и този път нямаше нужда от шевове.

Имаше обаче кратък момент на уплаха — бебето не проплака веднага. Излезе лилава, с течност в белите дробове. Акушерката веднага започна да масажира гърдите и крачетата ѝ, докато другата каза на съпруга ми да пререже пъпната връв по-бързо. Извикаха линейка, която пристигна за минути, но дотогава акушерката вече беше извадила течността от дробчетата ѝ. Скоро след това бебето проплака и засука веднага.

Въпреки онзи страшен момент, всичко завърши добре. Родих плацентата и аз, и бебето бяхме в безопасност. Когато линейката си тръгна, аз вече бях станала, изкъпана и на крака. Акушерката беше шокирана колко бързо се възстановявахнпм.

## Заключение

**Като погледна назад, и двете раждания бяха различни, но дълбоко позитивни. Убедена съм, че подготовката, знанието и правилната нагласа направиха всичко различно.**

Всяко раждане е различно, но ако мога да дам един съвет на бъдещите майки, той би бил: колкото по-информирани сте и колкото повече положителни истории чувате, толкова по-уверени и спокойни ще се чувствате. Доверете се на тялото си. То е създадено за това.

И ако имате възможност да заснемете раждането си от началото до края, както направихме ние, ще имате спомен, който ще цените цял живот.
