---
author: 'Яна Донева'
date: '2025-08-01'
title: 'Яна и бебе А.'
description: 'Едно мечтано 11-часово домашно раждане.'
---


>Защо ще се мъчиш да раждаш естествено, влез да те срежат, няма смисъл.   

>Това, че си чела за раждането и бременността, не значи нищо. Лекарите знаят най-добре, престани да се вманиачаваш в естественото раждане. 

>Всичко се случва, ако нещо се обърка, какво ще правиш като си у вас?

>С толкова висок диоптър, задължително сте за секцио.

>Аз съм си раждала само със секцио, виж ги сега - нищо им няма.

Това са само част от цитатите, които чувах по време на бременността си, когато споделях плановете си за неасистирано раждане. Знаех, обаче, че съм готова да си нося отговорността за своето тяло, както и за бебето ми. Бях си написала домашното - тялото ми беше в добра физическа форма, умът беше отработил големите притеснения и травми, а духът беше спокоен.

Още преди да спрем да използваме предпазни мерки по време на секс (което може да се чете и като да започнем да правим опити за бебе), започнах да проучвам темите около раждането. Записах се на онлайн курс при английската акушерка и дула [Сайма Кара](https://www.livewildbirthfree.com), започнах да чета всякакви материали, които ми попадат, гледах видеа, четох научни трудове, рових се в интернет и книги. Тогава попаднах на [Лили Никълс](https://lilynicholsrdn.com) и книгата й *Real Food for Pregnancy* (която съвсем скоро ще преведа и на български с издателство [Изток-Запад](https://iztok-zapad.eu))- четиво, което е не просто добре написано, ами е задължително според мен за всички жени, независимо от етапа от живота, в който се намират. Реших, че е най-разумно да се подготвя възможно най-задълбочено преди изобщо да забременея, за да мога да се наслаждавам максимално много на бременността си. 

Първото най-важно нещо, което проучих, беше колко време е необходимо на тялото всъщност да се изчисти от всякакви вредни субстанции - никотин, кофеин, алкохол, THC, CBD и други. Разбира се, отговорът е: зависи от метаболизма на човека и количеството вещество в тялото, но пък намерих и еднозначен абсолютен отговор за времето, необходимо на яйцеклетката и сперматозоида да се развият напълно. Нужни са им около 90 дни или 3 месеца. (цитат Лили) Казахме си със съпруга ми Д. - след рождения ми ден в края на януари спираме всичко за поне 3 месеца.

Аз самата съм раждана със секцио. Някъде дълбоко в себе си знаех, че има причина природата да е направила процесът на раждане труден, болезнен и продължителен. Започнах да се интересувам по темата. На майка ми са казали, че понеже е с висок диоптер, има шанс от напъните да й се отлепи ретината. Проучих темата и открих един [изследователски труд](https://pmc.ncbi.nlm.nih.gov/articles/PMC6812470/) от полски учени, който напълно отхвърляше тази теория. Попаднах и на следното твърдение - високото очно налягане е предпоставка за раждане чрез секцио. Проучих и този въпрос - според това [проучване](https://www.immunopathol.com/Inpress/ipp-39478.pdf) и двата начина на раждане могат да повлияят на очното налягане. 

Задълбавах още и още. Започнах да чета истории на раждания, написани лично от жените, преживяли ги. Четох за естествени такива в болница, за секцио, за асистирани естествени, за домашни и накрая попаднах на неасистираните домашни раждания. Интересно. В нито едно от неасистираните домашни раждания не сe говореше за *напъни*, пишеше само и единствено за **фетален рефлекс на изтласкване**.

Оказа се, че всъщност женското тяло разполага с механизъм за изтласкване на бебето. Е, казах си, тогава няма нужда да се притеснявам за високия диоптър. Все пак преди да започнем опити за зачеване отидох на преглед при офталмолог. При прегледа той установи, че нямам високо очно налягане. Това ми вдъхна още повече кураж.

След като отстраних, така да се каже, физиологичните пречки по пътя към естественото раждане, реших да обърна внимание на менталното си здраве. Потърсих психолог, който да работи конкретно с жени в периода около бременност. Така намерих профила на [Яна Хараланова](https://nishkite.bg). Както обичам да казвам, най-важната и трудна стъпка към доброто ментално здраве всъщност е записването на час при психолог. Направих именно това и още на първата ни среща започнахме да бродим из дълбините на травмата от моята поява на бял свят.

Говорим за планирано секцио, понеже майка ми е с висок диоптър и е на 35+ години. Приета е две седмици преди термин в болница. Изтичат й водите, които между другото се обновяват на всеки 3 часа. Минават часове, няма родова дейност, но пък предстои смяна на дежурния екип в Шейново. А това явно си е добра причина за едно бързо секцио.

Майка ми не помни нищо след раждането в първите месеци. Казва, че когато са ме дали на нея след като са ме извадили, съм приличала на мишка, била съм доста грозна, но поне съм имала перфектно оформена глава. Следващите 3 месеца за нея са черни петна. Кърма й казват, че няма, а и тя не тръгвала. Било й е ужасно лошо след раждането, докато я пуска упойката. Отделили са ни, за да може тя да си почине. Аз съм сложена в стаята с другите отделени от майките си бебета. Макар да нямам ясен спомен, бих заложила и на това, че всички те (ние) плачат за майките си.

Винаги съм живяла с мисълта, че не съм достатъчно добра, не ми стига все по малко за да успея или завърша, каквото съм започнала. Като добавим и раздялата на родителите ми след проява на домашно насилие от страна на баща ми върху майка ми, когато съм на 6-7 години, мисля, че доста бързо става ясно, че имам нужда да работя върху психологическите си травми и проблеми. Пренасяме се в периода преди зачатието на моето дете.

Минават няколко напълно трезвени месеца - без кафе, преработени храни, рафинирана захар, алкохол, никакви субстанции, нищо, nada. 
<figure>
  <img 
    src="https://i.ibb.co/5WpDHjKP/IMG-1790.jpg" 
    alt="Един от първите напълно трезвени дни на Безбог, Пирин." 
  />
  <figcaption>Един от първите напълно трезвени дни на Безбог, Пирин. Февруари 2023. </figcaption>
</figure>
Тренирам усилено, движа се, храня се с пълноценна храна, излагам се на слънце, ходя боса в планината, спя достатъчно. Пътуваме с Д. из Гърция, покоряваме връх Митикас, след това отиваме на Лефкада. 
 <figure>
  <img 
    src="https://i.ibb.co/GQKVRrsN/IMG-2136.jpg" 
    alt="Д. и аз на връх Митикас, Олимп, Гърция. Юни 2023." 
  />
  <figcaption>Д. и аз на връх Митикас, Олимп, Гърция. Юни 2023.</figcaption>
</figure>
Смокини, лимони, морски дарове, мусака, кисело мляко, слънце, море, кайт. Връщаме се в София. Минава месец и сме на сватба на много близки приятели - Л. и К.. Казвам си - няма да пия, не го усещам. Няколко дни по-късно направих тест. Положителен. Знам датата на зачеване.

Прекрасна бременност. Няма гадене, повръщане, крампи - нищо. Спи ми се повече. Спя. Ям яйца и дроб по-често от попринцип. Закусвам обилно - веднага щом се събудя (до 20-30 минути след това най-късно), ям кисело мляко, а след това приготвям яйца под някаква форма. Не приемам никакви добавки между другото, набавям всичките необходими хранителни вещества изцяло от диетата си. Вкарвам повечето от енергията през деня, привечер - само лека вечеря. Лягам си след залез. Тренирам. Поставям си личен рекорд на качването до Черни връх. Пускам си сама за моя сметка кръвни изследвания с най-основните показатели всеки месец - резултатите са в горната половина на допустимите препоръчителни интервали. Никакви грижи. Разбирам, че ми трябват документи от следящ гинеколог за да изляза в отпуск по майчинство. Започвам да търся варианти - дали ще има лекар, който да уважи желанието ми да не ме преглежда с ултразвук.

Не намирам. 
>Как ще установим бременност без ултразвук? Няма как.

Чувам подобни твърдения от не един гинеколог. Отчаяна съм. Разрових се в интернет - тази технология е измислена през 50-те години на 20-ти век. Сигурно има и друг начин, знам ли. Отказвам се за сега, ще търся пак.

Попадат ми добри думи за [д-р Димитър Папукчиев](https://superdoc.bg/lekar/dimitar-papukchiev) в 25-та ДКЦ. Проверявам в интернет, за него пише в институцията БГ Мамма. Добри отзиви има за него, записвам си час за края на 6-тия месец от бременността ми. Така ще ми повярва, че съм бременна, ще имам корем все пак.

За около 20-та седмица записвам час за единственото изследване, което се съгласявам да направя на плода - втората фетална морфология. 
Дължа го и на Д., и на себе си. Аз знам, че плодът е здрав, чувствам се прекрасно. Той ми вярва. Изчела съм куп материали за ползите и вредите от ултразвуковите изследвания. Резултатът няма да промени решението ми - ще износя бебето и ще го родя. Все пак е важно, когато единият от нас изпада в крайности, другият да го върне към баланса, да го нивелира. 
>Нека направим само едно единствено изследване - да видим дали органите на плода са формирани правилно. Подкрепям те и ти вярвам, но имаме тази технология на разположение.

Съгласявам се и записвам час при [проф. Димитър Марков](https://markovs.bg/prof-dimitеr-markov). Пита ме за следящ лекар, какъвто все още нямам. “Д-р Папукчиев” - казвам. Няма изненади, всичко е наред с плода. 

Последен триместър, зима е. Всяка седмица сме в зимната планина. Д. кара ски или панти, аз ходя. Катеря, слизам, движа се. Пека корема на слънце, мажа го със сняг. Хубаво ми е. 
 <figure>
  <img 
    src="https://i.ibb.co/0jdkwL4h/IMG-2876.jpg" 
    alt="Началото на зимата и на последния триместър от бременността. Хижа Мечит, Рила. Декември 2023." 
  />
  <figcaption>Началото на зимата и на последния триместър от бременността. Декември 2023.</figcaption>
</figure>

Средата на 8-ия месец усещам как бебето се завъртя с главата надолу. Сигурна съм, усещам всяко движение много отявлено. Познавам тялото си, даже по-скоро телата ни.

 <figure>
  <img 
    src="https://i.ibb.co/mry2WvXJ/IMG-3039.jpg" 
    alt="Последно изкачване до Черни връх, Витоша. Февруари 2024." 
  />
  <figcaption>Последно изкачване до Черни връх, Витоша. Февруари 2024.</figcaption>
</figure>

Отивам на още един преглед при офталмолог, все пак тялото се променя по време на бременността, може да има изменения. Отново не открива проблеми - нито с очното налягане, нито с очното дъно. Всичко е наред, очите ми са в добра кондиция и получавам заветния лист, на който пише, че имам зелена светлина за естествено раждане.

Седмица преди началото на седмицата с термини (Папукчиев ми даде един, Марков втори, аз бях сметнала трети, а най-добрата ми приятелка Моника ми даде четвърти) сме на Витоша. Д. панти, аз ходя. Трудно ми е да извървя маршрут, който принципно минаваме за 20-30 минути. Минавам го за 1 час. Но поне се движа.

Минават всичките “термини”. Спокойна съм, тялото си знае работата. Усещам обаче нуждата да се спра за малко, да полежа, да почивам. Имам съвсем леко зацапване на гащите. Не знам дали е “тапа”, дали имам разкритие. Тялото си знае, гледам да му дам това, от което се нуждае - почивка. Трудно ми е да ходя дори до магазина. Денят преди да започне раждането просто почивам вкъщи. Там, където се чувствам подкрепена, уважавана и обичана.

Проучила съм всички опции - [Зебри](https://zebramidwives.com), [Олга Дукат](https://www.olgadukat.com). Нищо не звучи толкова добре, колкото комфорта на дома ни. Все пак имам написан план за раждане. Всичко се случва.

## Денят на раждането на А.
Събуждам се към 4:20 сутринта от първа контракция. Отивам до тоалетна по малка нужда и се връщам в леглото да се опитам да доспя.

След 10-тина минути идва следваща контракция и се местя в другата стая, за да оставя Д. да се наспи. Сядам на голямата надуваема топка и дишам. Всяка вълна от контракция е вълна на дъха. Подготвена се чувствам, медитирала съм, йога също ми е дала знание за дъха. 

Към 6 и нещо си свалих приложение за следене на контракциите. Те доста зачестяват.

Към 7:30 Д. се събужда. Приготвя ми храна - нарязва луканка, разни бързи въглехидрати (бисквити) и бульон, която ми нареди на една масичка. Помага ми да се преместя в спалнята ни, където си стоя отново на топката и дишам. Пуснали сме завесите, чувствам се добре. Към 10 часа вече контракциите стават доста силни, бих ги определила като 40к х най-силната менструална болка, която съм изпитвала. 

Започвам да си взимам душове, след това да правя йога позата котка-крава на леглото и така редувам. Имам непрекъсната нужда да се движа и не мога да си представя да ме вържат за легло в някоя болница.

Решила съм, че ще раждам във вода. Имаме басейн, за който обаче нито една от приставките не пасва на чешмите в нас. Казвам си: 
> Нека това е разминаването в очакванията ми. Майната му.

Вече местенето ми е по-трудно, по време на един от душовете усещам как бебето “слезна”.

Редувам разхлаждането от седенето на тоалетната чиния с топли душове. Д. кляка пред мен, докато съм на тоалетната, и започва да диша с мен. Невероятен момент на сближаване и подкрепа.

Към 14ч. чувам: 
> Ще трябва да те преместим от тоалетната, че да не падне бебето.

Д. ме събра и ме премести на една табуретка под душа. На всяка цена трябваше да си държа краката разтворени, това ми казваше тялото. Имаше йога мат и еднократни постелки под мен.

Започнах да усещам как матката ми избутва бебето. Не съм напъвала нито един път, не съм се напрягала за нищо. Бих могла да опиша тези избутвания като вълни от тласъци. Аз стоя, не участвам, матката просто се стяга и сама избутва бебето. Държах устата си отворена и вокализирах. 

В нито един момент не съм си мислела: 

> “Твърде много боли, няма да издържа, трябва ми упойка” 

или нещо от този род. Боли много, но не е неистова болка като възпалено ухо или зъб. Даже бих казала, че е позната болка - комбинация от менструална и най-сходното, за което се сещам, е болка при запек. Интензитетът е много висок - в най-тежкия момент да е 400к х менструалната плюс 600к х болката при запек. Но не е страшна болка, а напротив - с всяка прииждаща вълна става все по-позната и поносима.

Имах едно леко психеделично преживяване - затворих очи и бях пред един каменен олтар. Попитаха ме какво предлагам, казах: “Земя и въздух”. Усещах го като това да е гласът на всички жени, живяли някога. Върнаха ми една малка огнена топка в ръцете.

Отворих очи и дойде предпоследната вълна от изтлаксванията. Д. коленичеше пред мен, за да хване бебето. Щом главата премина, усетих пулсът й на врата й и си казах: “Това беше, всичко е наред.” Със следващия тласък тя се завъртя по учебник - беше с ухото към корема ми и се завъртя с лице. 

Последва още един тласък и тя буквално се изстреля. Така рязко, че мина през ръцете на мъжът ми и тупна на постелките.

Гушнах я и всичко си беше на мястото.

Д. ме премести над тоалетната, за да излезе и плацентата в една тенджера под мен.

Държа да кажа, че през цялата бременност и раждане не разреших нито един вагинален преглед. Нито за разкритие, нито за нищо.

Вярвах на тялото си и бебето. Това е.

А. се роди към 15 ч. и беше 3.800 кг и 52 см.

 <figure>
  <img 
    src="https://i.ibb.co/dsPTk7HK/IMG-3592.jpg" 
    alt="Златният час след мечтаното домашно раждане. Март 2024." 
  />
  <figcaption>Златният час след мечтаното домашно раждане. Март 2024.</figcaption>
</figure>