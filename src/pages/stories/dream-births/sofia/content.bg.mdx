---
author: 'София Демирджиева'
date: '2025-08-05'
title: 'София и бебе Л.'
description: 'Домашно водно раждане, продължило няколко дни.'
---

Готова съм да споделя на света истинската история за раждането на дъщеря ми във всичките и нюанси, без да спестявам нищо. Много от най-близките ми хора, все още не са я чували такава-чиста и неподправена. Да, не е това, което им е удобно и това, което искат да чуят, но това е Истината. В България все още това е тема табу и само се шушука, но смятам, че е време жените да се събудят и да осъзнаят силата си, да разберат, че раждането е физиологичен процес и не е нужно някой да ти казва как и кога да дишаш и да напъваш. 

Мечтая за домашно раждане от младежките си години. И когато разбрах, че съм бременна, не можех да си го представя по друг начин. Уютната атмосфера, спокойствието, тишината… Нямах никакво колебание, беше твърда увереност, че това ще е най-доброто за мен и бъдещата душа, която ще посрещна на белия свят. 

Мъжът ми реагира остро когато му споделих, имаше обичайните страхове:

> Ами ако нещо се обърка? 

Сякаш прочете в очите ми сигурността и спокойствието, но определено имаше нужда от много разговори и време, за да свикне с идеята. Чу историите на много семейства минали по този път, запознахме и с двойки, на които им предстои тепърва, и са избрали същото за семейството си. 

Един ден дойде и ми каза:

> Имам ти доверие, с теб съм. 

Никога няма да забравя първите му думи след раждането: 

> Няма по-прекрасна емоция от това да посрещнеш детето си на този свят! 

<figure>
  <img 
    src="https://i.ibb.co/6RfFzydv/IMG-2263.jpg" 
    alt="Снимка." 
  />
  <figcaption>Снимката е направена от [Veriferra](www.veriferra.com).</figcaption>
</figure>

Бих казала, че бременността ми беше много лека и приятна, с изключение на малко гадене първия месец и доста поспаливост, на която се отдавах, когато можех, тъй като работех до 3-ти месец. Знам точната дата на зачеването, беше магична нощ. Дъщеря ни е зачената в хотел Финландия (Родопа планина, Роженски събор). 

Направих си тест месец по-късно в държавата Финландия. Беше толкова емоционално. На връх годишнината ни се събудих в 5:27 с пърхащи пеперуди, направих теста и това бяха най-дългите пет минути в живота ми! Видях двете черти и заскачах от щастие! Залепих теста на последната страница от албума-дневник, който бях приготвила за подарък на мъжа ми Б.. В него бях разказала историята на запознанството ни и още много запомнящи се моменти. Озаглавих последната глава: **Денят в който разбрахме, че ще ставаме родители**. През това време Б. беше станал и си миеше зъбите. Изчаках го на терасата и му подарих албума, той бавно заразглежда, наслаждавайки се на всеки наш миг, плачеше и се смееше. Аз изгарях от нетърпение и очаквах трепетно последната страница. Отгърна, замига на парцали: 

> Каквооо? Наистина ли?! Ама наистина?! 

Запрегръща ме, разцелува ме. Не можехме да спрем да се усмихваме. И така нашето приключение започна. 

<figure>
  <img 
    src="https://i.ibb.co/Hf5VdPyS/IMG-2264.jpg" 
    alt="Кончето, Пирин." 
  />
  <figcaption>Кончето, Пирин.</figcaption>
</figure>

Животът ни се промени. Почнахме да ставаме по-съзнателни за много неща. През последната година и двамата се хранехме с качествена храна и не консумирахме цигари и алкохол. Активно спортувахме. Аз се заземявах и стоях на слънце. Природната медицина, която обичам да взимам всеки ден. 

Когато спрях работа, разбирането ми за света се промени драстично. Всички ми казваха да работя до последно, че нямало проблем. Б. настояваше да спра възможно най-скоро, понеже съм фризьор, за да не вдишвам химикали. Изкарах студентския си стаж във винарска изба във Варна, когато се върнах в София, излязох в болнични. Отлагах ултразвука до последно, но отново по настояване на Б., в четвъртия месец направихме първия. 

Правех йога за бременни и ежедневни разходки. Не използвах асансьор през цялата бременност, въпреки че, живеем на 7-ия етаж. За да се подготвя за маратона **естествено раждане** полагах много усилия.

<figure>
  <img 
    src="https://i.ibb.co/r8WhTcm/IMG-2262.jpg" 
    alt="Няколко седмижи преди раждането." 
  />
  <figcaption>Няколко седмижи преди раждането.</figcaption>
</figure>

Като цяло раждането ми протече гладко. Контракциите ми започнаха на 30.03, приготвях се за лягане когато изпитах силно сексуално желание, Б. обработваше снимки на компютъра и затова се заех сама. Взех си душ и си легнах, тъкмо се унесох и усетих нещо. Спомням си как с любопитство се запитах: 

> Дали това е контракция? 

Продължих да си лежа и да се опитвам да заспя, но контракциите ме събуждаха през 30 мин. до час. На сутринта отшумяха, може би на два-три часа усещах по една по-дълга. Видях капка кръв на бикините си, казах си: > Започна се. 

Беше слънчев ден. Напазарувахме си храна и отидохме на пикник в парка. Ходех много бавно и смешно и по време на контракция, се облягах на мъжа ми: какво ли са си мислили околните?! Хаха. 

Вечерта дойде и контракциите отново се засилиха, този път почти не успях да спя, но си лежахме гушнати и се вълнувахме за това, което предстои. 

През деня ми се доядоха палачинки, за това пак поехме на бавен и смешен преход, със спирания на всяка контракция. Прибрахме се, контракциите са засилиха, аз само си мислех как не искам детето ни да се роди на деня на лъжата, защото никой няма да й вярва, че има рожден ден. Б. беше неотлъчно до мен, придържаше ме по време на контракция, засичаше ги и ми разказваше смешки в почивките. Попитах го колко е часът: 

> 23:58. 

> О,слава Богу -  въздъхнах аз - позволявам си да родя! 

И бам, ако до тогава си мислех, че по време на контракция болката е силна, тази вече беше велика! Преместих се на йога топката, дишах, оглеждах се навътре в себе си, вокализирах, дадох воля на инстиктите си. Мозъкът ми беше като в мъгла, не можех да анализирам. Повтарях си един стих от Библията: **“За всичко имам сила, чрез Онзи, който ме подкрепя”**. Окриляваше ме тази мисъл, носеше ми мир. Знаех, че не съм сама. 

Влязох в басейна, топлата вода ме облекчи. Скоро след това усетих нужда да напъвам. Усетих главата, но тя след миг се върна, сякаш я засмука вакуум. Това ме обърка. Не знаех, че е нормално, после разбрах, че така се предотвратяват разкъсвания, защото мускулите на перинеума имат време да се отпуснат. Това се повтори, потрети се и главата се подаде, хванах я с ръка. Б. дойде, хвана ми косата и ми прошепна: 

> Давай, още малко, прекрасна е! 

След миг беше в обятията ми. Малко и прекрасно цвете - 3,300кг, 51 см. Посрещнах я с думите: 

> Чудесно се справи, любов моя!

Телата ни са мъдри и хиляди години са знаели как да раждат деца, знаят и сега!

<figure>
  <img 
    src="https://i.ibb.co/rK0NzvWr/IMG-2261.jpg" 
    alt="Първи мигове с бебе Л.." 
  />
  <figcaption>Първи мигове с бебе Л.</figcaption>
</figure>